# მწოლარე

იყო ის მწუხარება - ბალახებში მწოლარე\
და ეფინა ალვათა ხეივანის სუმბული,\
მიდიოდა მდინარე, როგორც ლურჯი ოლარი\
და მახლობლად კიოდა მეთორმეტე ბულბული.\
\
და ფოთლების შრიალი იყო, როგორც ოპერა,\
შორეული ბაღები, მედეას ხნის კამარა.\
უცებ ქარმა ზვირთები დასავლეთით მობერა,\
მიეფერა დაღალულს და ზღვებს გადააბარა.\
\
კითხულობდა პოეტებს: ედგარს, ჰანრი რენიეს -\
და ლანდები ჩქარობდენ ოცნებების კიდეზე\
და ვერ წარმოედგინა ბედნიერს და მშვენიერს\
ცა უფრო უმაღლესი, ცა უფრო უდიდესი.

***

_\[1919 წლის ივნისამდე]_
