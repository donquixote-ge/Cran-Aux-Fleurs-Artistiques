# შერიგება

ტოტებს ქარისას გადაჰყვა მარტი,\
შავ ტანსაცმელში მე მოვირთვები\
და წავალ ქარში, როგორც მოცარტი,\
გულში სიმღერის მსუბუქ ზვირთებით.\
\
დღეს ყველგან მზეა. ეხლა ამ ბაღებს\
და მყინვარს, მაღალ ზრახვათა მეფეს,\
მაისი ალით ააზამბახებს,\
ვით შეყვარებულს და მეოცნებეს.\
\
ჩვენ გვირგვინები გვაქვს ოდნავ მსგავსი,\
ლამაზი შუქთა მარადი ნთებით:\
მე - მსუბუქ დაფნის ფოთლებით სავსე,\
მყინვარს - უმძიმეს იაგუნდებით.\
\
ამაღლდი, სულო, თეთრ აკლდამაზე\
მშვენიერების ლექსით მქებელი:\
დღეს ყველგან მზეა და სილამაზე\
სიკვდილთან ჩემი შემრიგებელი!

***

_1915_
