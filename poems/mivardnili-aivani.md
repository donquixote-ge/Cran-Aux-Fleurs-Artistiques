# მივარდნილი აივანი

ამპარტავანი თათარი,\
ეზოში დადის მამალი,\
მახსოვს მოხუცი ჭადარი\
და ძველი დასტურ-ლამალი.\
\
მახსოვს მივარდნილ აივნის\
ჭრელ-ჭრელი მანდილ-საკაბე.\
ეხლაც ხანდახან გაივლის\
ჩვენი კნეინა, კაკაბი.\
\
სიმინდის ანაქურჩალით\
კოკა, შედგმული გაროზზე:\
მაღალ ტანით და ჭურჭელით\
კაკაბი მიდის წყაროზე.\
\
გახმა ბოსტანში მწვანილი!\
და ოხრავს ჭმუნვით მოცული\
თავადი ვაშლოვანელი,\
ხანდახან ჩემთან მოსული.\
\
„რა უბედური ქარია!\
წამოველ... ვიცი: მელოდი!“\
დავლიეთ, გაგიხარია...\
(ვამაყობ საქართველოთი!)\
\
ოქტავებით ვწერ პოემას:\
(ესეც საქმეა თუ არა?)\
და სოფლის უდაბნოებას\
ამ ზარმაც გადაუარა.\
\
და მეგობარიც ხანდახან\
უთუოდ მოვა, თუ ელი:\
ტფილისში მეფობს თათარხან,\
ღვინო, დუელი, დუელი!\
\
სასახლე გახდა თილისმა!\
არ არის არც საშინელი:\
კარგად გაიცნო ტფილისმა\
ჩინებულება ჩინელის.\
\
„რა უბედური ქარია!\
წამოველ... ვიცი, მელოდი!“\
დავლიეთ, გაგიხარია...\
(ვამაყობ საქართველოთი!)

***

_1918_
