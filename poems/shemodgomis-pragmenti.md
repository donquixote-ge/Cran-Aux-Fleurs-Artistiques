# შემოდგომის ფრაგმენტი

ოჰ! ეს ფოთლები, ფენილი ქარით,\
ეს მწუხარე და ნაზი ზმანება,\
ეს ყვავილები, ეს ცა, მითხარით,\
არავის თქვენგანს არ ენანება?\
\
ჰაერი ოხრავს ფოთლების ფენით\
ღონემილეულ მზის დაღალვაში,\
და ბილიკებზე წყნარი მოწყენით\
დაბინდულ წყვილად მიდის ქალ-ვაჟი.\
\
ცხოვრობდა ვინმე... გულში ფარული\
უთრთოდა ციურ შუქთა კამარა:\
ამქვეყნად სურდა მას სიყვარული,\
მაგრამ ვერავინ ვერ შეიყვარა!\
\
იყო მეორე: დასწვეს, დადაგეს\
ვნებებმა მისი მხურვალე გული,\
როდესაც ვარდთა სისხლიან ბაგეს\
ეწაფებოდა თვალდახუჭული.\
\
ამ დღეებს მისდევს ჩუმი განდობა,\
ფერფლდება თვალთა ბანოვანება\
და ასე მჭკნარი ახალგაზრდობა\
ნუთუ არავის არ ენანება?\
\
ჰაერში ოხრავს ფოთოლთა ჩრდილი:\
სწუხს ლაჟვარდების მსუბუქი ქაფი: -\
და შემოდგომის გზებზე დაღლილი\
მიდიან - გრეი და ზეინაბი.

***

_1916_
