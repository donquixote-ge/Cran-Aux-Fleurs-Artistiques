# რამდენიმე დღე პეტროგრადში

დაეშვა თოვლი, ფრინველი ლიბრი,\
ბოლოდაწყობილ ფრთების ჭაღარით\
და ჩონჩხებიან ხეების ჯიბრი\
დაფარა ნაბდით ნაყაჩაღარით.\
\
რა სულიერიც არის ეს ქარი,\
ვიცით: მოგვწყინდა ბაიათები!\
გარეთ ატლასთა არტყია ჯარი,\
შიგნით შავი აქვს გულისნადები.\
\
ქუჩა სიავის გრძნობამ შეფიფქა,\
თან მეფიცება ძმობას და დობას\
და ყორანივით უცნობი სკრიპკა\
ჩემს მხართან ტირის უამინდობას.\
\
კარგია ძილი რკინაზე მძიმე!\
ან უცხოეთში უგზოდ დაკარგვა!\
კარგია თოვლი, კარგია წვიმა,\
მაგრამ, უცნობო, შენ რა დაგარქვა?\
\
და, როგორც ყორანს დააქვს ბრჭყალებით\
ჰაერში ნაზი ხელები ქალის, -\
სიმები სწეწენ შეუწყალებით\
ამ გაგიჟებას, ვედრებას, ხალისს.\
\
წყებათ დალეწილ ზარების დარდი,\
დაღლილ ცხენების სუნთქვა და შური.\
მე, ნოემბერი და პეტროგრადი -\
ასეთი კარგი და უდაბური.\
\
და მარტოობამ სხვა ქადაგებით\
გაიგო ჩემი: ვარ გაძარცული!\
ამ უცხო ნისლის ბარიკადები\
მე მიყვარს, როგორც ჩემი წარსული.\
\
ათოვს გამვლელებს და გულცივ ბაღებს,\
სად უნდა ნახო აქ თავის თავი?\
ვიღაცა დაჰქრის და ცეცხლს აჩაღებს,\
მეც ყაჩაღივით ვარ გამბედავი.\
\
მაინც სად გაქრა ეს წერეთელი,\
ჩხეიძეც გაქრა, როგორც ასეთი!\
ვიყავი ჩემთვის. ეხლა წერტილი:\
სიკვდილი ერთი და უცაბედი.\
\
და როცა ცეცხლში ქანაობს ლავრა,\
ბრმების თუნუქებს ტეხენ ლოთები,\
ლავრაში ლოცვა ვერ დავამთავრე\
და კალუგისკენ გზებს ველოდები.\
\
თან ასე ვფიქრობ: ეს ბავშვი ტირის!\
მე კი, რადგანაც გამძარცვეს გუშინ,\
გავყიდი გაზეთს, გავყიდი ირისს,\
ან და რევოლვერს დავიცლი გულში!

***

_1918_
