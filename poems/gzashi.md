# გზაში

**I**\
ლურჯი აჩრდილი ცხელ ჰაერში დგას.\
ისმის ნაცნობი ჟრჟოლა სიმინდის,\
ზუზუნი გააქვს უბინაო სკას,\
ოჰ! სამუდამოდ დაწყევლილ სინდისს.\
\
სულს ენატრება ძველი ზღაპარი!\
წარსული წმინდა იყო ამ ქალის -\
როგორც სოფელში სამრეკლოს ზარი,\
როგორც ყანებში ელვა ნამგალის.\
\
როდის მოვიდა ცოდვების გროვა\
და ჯოჯოხეთი... მითხარი, როდის?\
დაბრუნდა სული და ვეღარ ჰპოვა\
რამე, გარდა გზის და ცივი ლოდის.\
\
**II**\
მინდვრები, მთები და ზღვა ყანები\
მზეზე ელვარებს ნამებით სველი,\
კვლავ უზრუნველად მივექანები\
უჩვევად კარგი და ფეხშიშველი.\
\
მოკლული ვიყავ უცხო ზმანებით,\
დამწვარი ვიყავ ქალაქის ქაფით -\
ხელები არ თრთის ხელთათმანებით!\
სული არ ტირის შავი ნიღაბით!\
\
**III**\
მწვანე ჭალებში აფრინდა მწყერი,\
გაფრინდა ღალღა, მიქრის ტოროლა.\
მწვანე ტალღების მიდის მეწყერი\
ისმის ჯეჯილის მარაო-ქროლა.\
\
სადმე ყრუ ადგილს დავესახლები\
სხვა საუკუნის მგზავრი გვიანი,\
სადაც იქნება ცოფი ნაკლები\
და უფრო ნაკლებ ადამიანი.\
\
ცა ლაჟვარდია... დღე არის თბილი,\
მზე არის მწარე... გზა არის ცხელი.\
კმარა! მოვშორდი შფოთიან ტფილისს!\
არც მსურს მახსოვდეს მისი სახელი!\
\
**IV**\
და ერთადერთი, ნაზი დარაჯი,\
გადიფრენს თვალწინ აჩრდილი მერის!\
არა-მქვეყნიურ უზუნდარაში\
გაიყოლიებს სულის სიბერეს.\
\
არ დაბრუნდება ამ მხარეს ცეცხლი\
წარსულთა დღეთა სხვანაირ მხარის;\
ეხლა უმიზნოდ მიდის სიცოცხლე\
და დაბრუნება მაინც მიხარის.\
\
მხოლოდ ხანდახან ქარი შეარყევს\
ოდნავ გაღებულს კარებს ბაღისას,\
შრიალი გააქვთ ძველებურ არყებს:\
სხვა ცხოვრებისთვის თითქო მაღვიძებს!\
\
**V**\
აქ მრავალია ცისფერი ფერი!\
ეს ფერი მარად თვალს ეყვარება,\
როგორც ქალწულის სახელი: მერი -\
არის ცისფერი და მწუხარება.\
\
გახედე შორს მთებს! გახედე სერებს!\
გახედე ტალღებს ჩაქსოვილს ტბაში,\
ცისფერი ისე უცხოდ იფერებს\
სამოსელს დღეთა ელვარებაში.\
\
სული ეძახის იმ უჩინარ ტყვეს,\
ვისაც სიზმრებში უხსნიან ბაგეს,\
იისთვის ეძებს იისფერ სიტყვებს\
და ცისფერ სიტყვით ეძებს ციაგებს.

***

_1916_
