# შენი სადღეგრძელო

კაფეში შევალ სრულიად მარტო\
და ორს ავივსებ სასმელით ჭიქას,\
ერთი შენია (უნდა ვიდარდო\
ასეც და ისეც, აქაც და იქაც).\
\
შენს სადღეგრძელოს ჩუმად ჩამძახებს\
ჭიანურები, ვსვამ: ალავერდი!\
მაგრამ შენს ჭიქას ხელს არვინ ახებს,\
პასუხს არ მაძლევს ხმათა ხავერდი.\
\
და გაფითრებულ სარკეში მცურავს\
ეს მწუხარება ვინ დამიფასოს?\
მე გეუბნები ასე სამდურავს,\
მაგრამ შენ მაინც არ მაძლევ პასუხს.

***

_1916_
