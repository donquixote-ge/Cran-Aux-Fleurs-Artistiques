# ლურჯა ცხენები

როგორც ნისლის ნამქერი, ჩამავალ მზით ნაფერი,\
ელვარებდა ნაპირი სამუდამო მხარეში!\
არ სჩანდა შენაპირი, ვერ ვნახე ვერაფერი,\
ცივ და მიუსაფარი მდუმარების გარეშე.\
\
მდუმარების გარეშე და სიცივის თარეშში,\
სამუდამო მხარეში მხოლოდ სიმწუხარეა!\
ცეცხლი არ კრთის თვალებში, წევხარ ცივ სამარეში,\
წევხარ ცივ სამარეში და არც სულს უხარია.\
\
შეშლილი სახეების ჩონჩხიანი ტყეებით\
უსულდგმულო დღეები რბიან, მიიჩქარიან!\
სიზმარიან ჩვენებით - ჩემი ლურჯა ცხენებით\
ჩემთან მოესვენებით! ყველანი აქ არიან!\
\
იჩქარიან წამები, მე კი არ მენანება:\
ცრემლით არ ინამება სამუდამო ბალიში;\
გაქრა ვნება-წამება - როგორც ღამის ზმანება,\
ვით სულის ხმოვანება ლოცვის სიმხურვალეში.\
\
ვით ცეცხლის ხეტიალი, როგორც ბედის ტრიალი,\
ჩქარი გრგვინვა-გრიალით ქრიან ლურჯა ცხენები!\
ყვავილნი არ არიან, არც შვება-სიზმარია!\
ეხლა კი სამარეა შენი განსასვენები!\
\
რომელი სცნობს შენს სახეს, ან ვინ იტყვის შენს სახელს?\
ვინ გაიგებს შენს ძახილს, ძახილს ვინ დაიჯერებს?\
ვერავინ განუგეშებს საოცრების უბეში,\
სძინავთ ბნელ ხვეულებში გამოუცნობ ქიმერებს!\
\
მხოლოდ შუქთა კამარა ვერაფერმა დაფარა:\
მშრალ რიცხვების ამარა უდაბნოში ღელდება!\
შეშლილი სახეების ჩონჩხიანი ტყეებით\
უსულდგმულო დღეები ჩნდება და ქვესკნელდება.\
\
მხოლოდ ნისლის თარეშში, სამუდამო მხარეში,\
ზევით თუ სამარეში, წყევლით შენაჩვენები,\
როგორც ზღვის ხეტიალი, როგორც ბედის ტრიალი,\
ჩქარი გრგვინვა-გრიალით ქრიან ლურჯა ცხენები!

***

_1915_
