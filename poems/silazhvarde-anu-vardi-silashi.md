# სილაჟვარდე ანუ ვარდი სილაში

დედაო ღვთისავ, მზეო მარიამ!\
როგორც ნაწვიმარ სილაში ვარდი,\
ჩემი ცხოვრების გზა სიზმარია\
და შორეული ცის სილაჟვარდე.\
\
შემოიღამებს მთის ნაპრალები,\
და თუ როგორმე ისევ გათენდა -\
ღამენათევი და ნამთვრალევი,\
დაღლილ ქალივით მივალ ხატებთან!\
\
ღამენათევი და ნამთვრალევი\
მე მივეყრდნობი სალოცავ კარებს,\
შემოიჭრება სიონში სხივი\
და თეთრ ოლარებს ააელვარებს.\
\
და მაშინ ვიტყვი: აჰა! მოვედი\
გედი დაჭრილი ოცნების ბაღით!\
შეხედე! დასტკბი ყმაწვილურ ბედის\
დაღლილ ხელებით, წამებულ სახით!\
\
შეხედე! დასტკბი! ჩემი თვალები,\
წინათ რომ ფეთქდნენ ცვრებით, იებით, -\
ღამენათევი და ნამთვრალევი\
სავსეა ცრემლთა შურისძიებით!\
\
დასტკბი! ასეა ყველა მგოსნები?\
შენს მოლოდინში ასეა ყველა?\
სული, ვედრებით განაოცები,\
შენს ფერხთ ქვეშ კვდება, როგორც პეპელა.\
\
სად არის ჩემთვის სამაგიერო?\
საბედნიერო სად არის სული?\
ვით სამოთხიდან ალიგიერი,\
მე ჯოჯოხეთით ვარ დაფარული!\
\
და როცა ბედით დაწყევლილ გზაზე\
სიკვდილის ლანდი მომეჩვენება,\
განსასვენებელ ზიარებაზე\
ჩემთან არ მოვა შენი ხსენება!\
\
დავიკრეფ ხელებს და გრიგალივით\
გამაქანებენ სწრაფი ცხენები!\
ღამენათევი და ნამთვრალევი\
ჩემს სამარეში ჩავესვენები.\
\
დედაო ღვთისავ, მზეო მარიამ!\
როგორც ნაწვიმარ სილაში ვარდი,\
ჩემი ცხოვრების გზა სიზმარია\
და შორეული ცის სილაჟვარდე!

***

_1917_
