# შენ ერთი მაინც...

საქართველოში შენ ერთი მაინც\
არ იტყვი, როგორც იტყვიან სხვები,\
შეგებრალება თვითონ კაენიც -\
თუ კი პოეტის ჰქვია სახელი.\
\
ოჰ, ჩემი სული ბევრს დაიმონებს,\
მეგობრები კი არ მეყვარება -\
სხვაგვარ თიბათვის დღეებს იგონებს\
ჩამავალ მზეთა მგლოვიარება.\
\
გიგზავნი ამ წიგნს... როგორც ოდესმე\
მომქონდა შენთან წიგნი პირველი,\
შენმა ღიმილმა უბოროტესმა\
დაინდოს წიგნი და შემწირველი.

***

_1918_
