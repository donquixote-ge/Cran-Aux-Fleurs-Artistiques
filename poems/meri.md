# მერი

შენ ჯვარს იწერდი იმ ღამეს, მერი!\
მერი, იმ ღამეს მაგ თვალთა კვდომა,\
სანდომიან ცის ელვა და ფერი\
მწუხარე იყო, ვით შემოდგომა!\
\
აფეთქებული და მოცახცახე\
იწოდა ნათელ ალთა კრებული,\
მაგრამ სანთლებზე უფრო ეგ სახე\
იყო იდუმალ-გაფითრებული:\
\
იწოდა ტაძრის გუმბათი, კალთა!\
ვარდთა დიოდა ნელი სურნელი,\
მაგრამ ლოდინით დაღალულ ქალთა\
სხვა არის ლოცვა განუკურნელი.\
\
მესმოდა შენი უგონო ფიცი...\
მერი, ძვირფასო! დღესაც არ მჯერა...\
ვიცი წამება, მაგრამ არ ვიცი:\
ეს გლოვა იყო თუ ჯვარისწერა?\
\
ლოდებთან ვიღაც მწარედ გოდებდა\
და ბეჭდების თვლებს ქარში კარგავდა.\
იყო ობლობა და შეცოდება,\
დღესასწაულს კი ის დღე არ გავდა.\
\
ტაძრიდან გასულს ნაბიჯი ჩქარი\
სად მატარებდა? ხედვა მიმძიმდა!\
ქუჩაში მძაფრი დაქროდა ქარი\
და განუწყვეტლად წვიმდა და წვიმდა.\
\
ნაბადი ტანზე შემოვიხვიე,\
თავი მივანდე ფიქრს შეუწყვეტელს;\
ოჰ! შენი სახლი! მე სახლთან იქვე\
ღონე-მიხდილი მივაწექ კედელს.\
\
ასე მწუხარე ვიდექი დიდხანს\
და ჩემს წინ შავი, სწორი ვერხვები\
აშრიალებდენ ფოთლებს ბნელ-ხმიანს,\
როგორც გაფრენილ არწივის ფრთები.\
\
და შრიალებდა ტოტი ვერხვისა,\
რაზე - ვინ იცის! ვინ იცის, მერი!\
ბედი, რომელიც მე არ მეღირსა -\
ქარს მიყვებოდა, როგორც ნამქერი.\
\
სთქვი: უეცარი გასხივოსნება\
რად ჩაქრა ასე? ვის ვევედრები?\
რად აშრიალდა ჩემი ოცნება,\
როგორც გაფრენილ არწივის ფრთები?\
\
ან ცას ღიმილით რად გავცქეროდი,\
ან რად ვიჭერდი შუქს მოკამკამეს?\
ან „მესაფლავეს“ რისთვის ვმღეროდი,\
ან ვინ ისმენდა ჩემს „მე და ღამეს“?\
\
ქარი და წვიმის წვეთები ხშირი\
წყდებოდენ, როგორც მწყდებოდა გული\
და მე ავტირდი - ვით მეფე ლირი,\
ლირი, ყველასგან დატოვებული.

***

_1915_
