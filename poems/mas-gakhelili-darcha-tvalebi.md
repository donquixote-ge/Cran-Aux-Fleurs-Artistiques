# მას გახელილი დარჩა თვალები

მზეო თიბათვის, ყოფნა უმზეო!\
მზე მიიცვალა ღია თვალებით!\
ის მიიცვალა რაღაც უმწეო\
და საოცარი გარდაცვალებით!\
\
მას გახელილი დარჩა თვალები,\
ოჰ! გახელილი დარჩა თვალები!\
ის უცხო მხარეს გარდაიცვალა\
და გახელილი დარჩა თვალები!\
\
და ეს თვალები საღამოთა ხმას\
უსმენდენ ტანჯვით და მოკრძალებით:\
მას გახელილი დარჩა თვალები,\
ოჰ! გახელილი დარჩა თვალები!\
\
რა ხდება იქით! საიდან ისმის\
მგლოვიარეთა ქნართა: „მშვიდობით“?\
უეცრად სწყვეტენ სიმები სიცილს\
უამიდობით... უამიდობით!\
\
საიდან ისმის ჩუმი გალობა\
და უღონობა სუნთქვის შემწყდარის,\
წამების წყნარი წარმავალობა\
და მოგონება ძვირფასი მკვდარის?\
\
მიდის ზაფხული... ბაღში, მდელოში\
სისინებს სიო, შრიალებს ნეშო,\
მე ისევ აქ ვარ... საქართველოში!\
რისთვის, ძვირფასო! რისთვის, ნუგეშო?\
\
და ეს თვალები სერაფიმთა ხმას\
უსმენდენ ტანჯვით და მოკრძალებით,\
მას გახელილი დარჩა თვალები,\
ოჰ! გახელილი დარჩა თვალები!\
\
მივალ, მიმყვება მე შენი ცქერა\
და ხავერდებზე ეცემა ჩრდილი,\
ყველგან უჩინრად ტირის ცერერა,\
თვალები ცივი და გახელილი.\
\
ღირდა თუ არა სხვა სიცოცხლეზე\
ოცნება ჩუმი და ფერმიხდილი?\
მე გზა არ ვიცი უახლოესი:\
ერთად ერთი გზა არის სიკვდილი.\
\
მას გახელილი დარჩა თვალები,\
ოჰ! გახელილი დარჩა თვალები!\
ის უცხო მხარეს გარდაიცვალა\
და გახელილი დარჩა თვალები!

***

_1918_
