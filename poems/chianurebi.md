# ჭიანურები

მიდის ოპერა „ლაკმე“,\
ბუტაფორიის შეხლა!\
განა ეს არის საქმე?\
მე სულ სხვას ვფიქრობ ეხლა:\
მწარე ფიქრებში გართულს\
მესმის სიცილი მთვრალი;\
სადმე მეხუთე სართულს\
მთვარე უღიმის მკრთალი.\
ოჰ! როგორ მღუპავს გრძნობა -\
ძველი, მოსისხლე მტერი!\
მჯერა მე შენი ძმობა,\
შენი შეშლილი ფერი.\
განა მეხუთე სართულს,\
განა მეათე მთვარეს,\
უხმო, მჭვარტლიან სანთელს\
გადავალევდი თვალებს?\
მგზავრი, მწუხარე ხმობა:\
„მცივა! მომეცით ჭერი!“\
ოჰ! როგორ მღუპავს გრძნობა -\
ჩემი მოსისხლე მტერი!\
ხშირად ვიგონებ ვერლენს,\
როგორც დაღუპულ მამას,\
დაღვრის შეშლილი ცრემლებს,\
მოგონებათა გამმას.\
ხშირად ვიგონებ პარიზს...\
ნახე იგი და დაგმე!\
ნისლის, სულის და ქარის -\
ლაკმე, სადა ხარ, ლაკმე!

***

_1916_
