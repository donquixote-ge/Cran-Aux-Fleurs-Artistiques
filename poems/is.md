# ის

ღამემ მოვერცხლილ ძაფების გროვა\
გადააქსოვა სარკმლის მწვანე ბროლს,\
სარკეს ანათრთოლს დაუახლოვა\
და დაათოვა სურათებს, საწოლს.\
\
მე დამავიწყდა ძველი წვალება\
და ვალალება გრძნებათ დამხობის,\
და მახსოვს მხოლოდ ცისფერთვალება\
იდუმალება შორეულ ტრფობის.\
\
მომიახლოვდი, ვით მთვარის შუქი,\
მითხარ, მაჩუქე ოცნებათ კრება.\
უჩინრად ჩნდება ვნებათ ქარბუქი...\
ეს მართლა ხდება თუ მესიზმრება?

***

_1915_\
_წაღვერი_
