# ატმის ყვავილები

რტოებში ავობს ბებერი ქარი,\
ყვავილთა ჯარი ფიფქით ბანაობს.\
ტყდება, ნანაობს ეთერი ჩქარი,\
ნანაობს ქარი და მიქანაობს.\
\
და ქარი შეხვდა ატმის ყვავილებს,\
ვარდისფერ ღილებს შეატყო ჟრჟოლა,\
ფრთა დაატოლა გაუშლელ ღილებს,\
დაწვდა ბილილებს და აათრთოლა.\
\
ატმის ხე იდგა თაიგულივით,\
იქ მას მილევით უთრთოდა სული!\
შორით მოსული გაზაფხულ სხივით\
და ნამთა მძივით გარემოცული.\
\
ატმის ხე იდგა, ვით ნაზი ქალი,\
ვით დედოფალი უცხო მხარეში:\
სინარნარეში სწვავდა მზის ძალი\
და გრძნობათ ალი - სიმწუხარეში.\
\
ატმის ხე შლილი ოცნებას ჰგავდა,\
როცა ღელავდა მზით აღჭურვილი,\
მე მისი ჩრდილი ხშირად მხიბლავდა\
და ხშირად მწვავდა ტრფობის სურვილი.\
\
მაგრამ ეწვია ატმის ხეს ქარი\
და ფრთა მედგარი შემოახვია,\
ეხლაც ატყვია ხეს განაბზარი,\
ყვავილთა ღვარი რომ დააფრქვია.\
\
როგორც პეპლები მშვიდი და ფრთხილი,\
შემდეგ აშლილი და აფრენილი -\
გადაცვენილი ატმის ყვავილი\
იყო დაღლილი და მოწყენილი.\
\
ოცნებათ რიგი თვალს მიეფარა!\
მტვრით გაისვარა წყალთა ლიკლიკი,\
ყვავილი იგი მოკვდა და ჩქარა\
წითლად დაფარა ბაღის ბილიკი.\
\
ბაღის ბილიკზე მივდივარ და თან\
გაძრცვნილ ატამთან ზღვები გროვდება,\
საღამოვდება და მზის ჩასვლასთან\
თანდათან მწუხრი მიახლოვდება.\
\
მე აღარ ვდარდობ... რა მსურს, რას ველი?\
ვით მზის ნათელი და ღამის ჩრდილი,\
მეფობს სიკვდილი - ჭკნობის მსურველი!\
გაქრა სურნელი, დაჭკნა ყვავილი!

***

_1915_
