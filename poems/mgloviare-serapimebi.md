# მგლოვიარე სერაფიმები

მარმარილოს ქვეშ (მწუხარება უამრავ დროთა!\
მე პოეზიამ დავიწყების ცელს ამარიდა);\
საუკუნეთა სათვალავი მეკარგებოდა;\
ერთხელ ზმანებით მე ამოველ ბნელ სამარიდან.\
\
მე მოვდიოდი სამშობლოსკენ გზებით ირიბით,\
ჰაერში კვნესდა დაწყვეტილი წვიმის სიმები.\
და სასაფლაოს ძეგლებიდან მწუხარე რიგით\
მე მიმყვებოდენ და სტიროდენ სერაფიმები.\
\
ასე სტიროდენ: „ოჰ! შეხედეთ! აი, ეს არი!\
იყავ ნაზი და ახალგაზრდა - როგორც მაისი,\
დადაფნულ გზაზე მიდიოდი, ვით კეისარი,\
შენს მოვლენაში კრთოდა ცეცხლი უზენაესი.\
\
ცხოვრება შენი იყო მწველი ალერსი ქალის,\
თვით ბოროტება საქართველოდ ნაანდაზები\
შენში ბადებდა სიმხურვალის დაუმქრალ ხალისს,\
და შენ, მწყურვალემ, გამოსცალე ყველა თასები!\
\
ყოველი წვეთი სავსე იყო უმძაფრეს შხამით;\
ლურჯა ცხენებით თუ გაფრენდა გრძნობათ სინაზე,\
იყავ საოცრად მოხიბლული ასეთი ღამით\
და უაილდის ყვავილივით დაეცი გზაზე.\
\
ცაცხვები დგანან შენს საფლავთან, ვით ცენტავრები,\
მათ სიბნელეში, ნისლიანი და უეცარი,\
გამოჩნდებიან პოეზიის თანამგზავრები,\
სდგანან მწუხარედ და იტყვიან: აი, ეს არი!“

***

_1916_
