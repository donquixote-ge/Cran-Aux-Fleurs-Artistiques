# სამრეკლო უდაბნოში

ზღაპრების თეთრი კვამლით\
ქალთა სუნთქვაში დაფარული\
ყვავილთა სუნი.\
ოჰ! მე მომესმის შეყვარებულ\
წამწამთ კანკალი,\
და მიყვარს ქარი!\
თან ფოლადივით ცივი სიტყვებით\
ვეტყოდი ყველას:\
იანვრის თოვლი, იანვრის თოვლი\
აჭკნობს ჩემს სულში ნაადრევ იებს.\
და ჩემი სული, როგორც სამრეკლო,\
სწუხს:\
ცოდვილ ხელებს,\
დაფარულ ცოდვებს,\
დამალულ ღალატს,\
ნაზი ფრჩხილების გრძელ ზამბახებს.\
სწუხს:\
სხვაგვარ ცრემლებს,\
თეთრ ბეჭდების თვლებს -\
შიშველს, თეთრ ყვავილს...\
სწუხს ჩემი სული - ვით სამრეკლო\
ცის უდაბნოში.

***

_\[1919]_
