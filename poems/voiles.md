# VOILES

საიდუმლო ალები ზღვათა იდუმალების,\
სადაც რომ იმალება იაგუნდი, ლალები!\
საიდუმლო მღერალი, კიდევ მრავალფერ ალით:\
ასეთია მფარველი - საყვარელი თვალები!\
\
საიდუმლო ალები! ისევ მომემალება\
უმიზეზო წვალება და ლურჯი მწერვალები!\
ვარსკვლავებით მწირველი, ლოცვა - გასაკვირველი,\
ასეთია პირველი ტრფობის ინტერვალები!\
\
სერაფიმთა ბაგეზე უნაზესი, ფაქიზი -\
რაინდობად მაქეზებ შორით უმხურვალესი!\
საიდუმლო ალები ზღვათა იდუმალების,\
სადაც რომ იმალება შორეულთა ალერსი!\
\
ქრება ქარში შანდალი (ოცნება შარშანდელი),\
და თამაშში მანდილის ჰქრიან თებერვალები!\
საიდუმლო ალები! ისევ დამევალება\
უმიზეზო წვალება და ლურჯი მწერვალები!

***

_1916_
