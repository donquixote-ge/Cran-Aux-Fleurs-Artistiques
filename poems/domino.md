# დომინო

შევდივართ სასახლეში.\
წმინდაო, დამიცევ! სუროში საშიშრად მივარდნილ კედლებით\
ეს სახლი მაგონებს დაწყევლილ სამარეს:\
აქ მკვდრები დაქრიან ზღაპრული რაშებით და ბედის ეტლებით.\
ჰაერი სიკვდილით დაფარეს...\
განდეგილ ცხოვრებით დღეგრძელი მოხუცი ცხოვრობდა აქ ერთ დროს.\
ვინ იყო? სახელი არავინ იცოდა.\
ათასგვარ წამლით და შელოცვით ეძებდა ბედნიერ სამკვიდროს\
და მუდამ ფარული ღელვებით იწოდა...\
მის თვალწინ ქარივით დგებოდენ ყოველღამ ფერმკრთალი ქალები:\
სანთლების, წიგნების წყევლა და ვედრება!\
ისინი ტიროდენ, ისინი რეკავდენ თვალების რკალებით.\
რისხვა! ამხედრება!\
აქ ხშირად ვხედავდი საყვარელ აჩრდილებს:\
უეცარი გახელა, საოცარი შენობა,\
როგორ მოვანდომინო.\
მესმის უცხო სახელი, მტანჯავს მე უშენობა,\
იდუმალო დომინო!\
არაფერი ეშველა: ნიღაბები წითელი,\
ნიღაბები ათასი!\
მაგრამ მე მომეჩვენა ჩემი ცა უწინდელი\
უფრო უდიადესი.\
ლანდად სჩანდა ხელები და გეძებდი თვალებით,\
დაღალული თვალებით!\
რეკდენ ცისარტყელები ფერის ჩუმი ცვალებით\
და მძაფრი გამალებით.\
წმინდაო, დამიცევ! სუროში საშიშრად მივარდნილ კედლებით\
ეს სახლი მაგონებს დაწყევლილ სამარეს:\
აქ მკვდრები დაქრიან ზღაპრული რაშებით და ბედის ეტლებით,\
რომელთაც ჰაერი სიკვდილით დაფარეს.\
თეთრი კვამლი ზღაპრების,\
ამართული კანკელი.\
მესმის ამ გამძაფრების\
წამწამების კანკალი.\
ქალთა ხმაში ფარული\
ყვავილები სუროთი,\
თოვლის ფერ-უმარული -\
გაფითრების სურათი!\
და თვალების წყვდიადი\
და სიცილის ფერება -\
როგორც ყრუ ბაიათი -\
ფიფქით დამემტერება.\
ოჰ! ვიცი: სიცივიდან\
ტერფამდე ვარ: დიდება!\
მასთან ალებს მივიტან,\
ვეტყვი... არდარიდება!\
ვიცი: ფრთასაც ვერ ახებს\
იდუმალად ბეჯითი,\
თითების გრძელ ზამბახებს\
დაჩრდილული ბეჭედი.\
ლანდივით მაქვს ნახული\
ბეჭდის თვალში მოლები:\
მოტეხილი ზაფხული\
და ოხვრის პაროლები.\
წმინდაო, დამიცევ! სუროში საშიშრად მივარდნილ კედლებით\
ეს სახლი მაგონებს დაწყევლილ სამარეს:\
აქ მკვდრები დაქრიან ზღაპრული რაშებით და ბედის ეტლებით,\
რომელთაც ჰაერი სიკვდილით დაფარეს.\
დარბაზში ისმოდა: დომინო! დომინო!\
გამოჩნდა დ ო მ ი ნ ო.

***

_1916_
